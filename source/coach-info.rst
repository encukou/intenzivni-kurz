Informace pro kouče
===================

Jdeš koučovat? Děkujeme! Tady je pár rad, jak na to.


Čas
---

Začínáme v deset, ale předtím ještě musíme rozdělit účastnice do skupinek,
a případně dořešit organizační problémy, tak prosím buď na místě už v **9:30**.

Skončíme v šest.
Přetahovat neplánujeme, ale radši počítej s tím, že se na cestu domů vydáš
v **18:30**.


Formát
------

První a druhou sobotu bude „hlavní kouč” vysvětlovat a zadávat úkoly.
Ostatní koučové se budou věnovat svým skupinkám účastnic, odpovídat
na otázky, nebo napovídat když nebudou vědět jak dál.

Třetí sobotu už bude program individuální: každá skupinka bude pracovat na
svém projektu, pod vedením „svého” kouče.
Hlavní kouč bude k dispozici, kdyby si ostatní koučové nevěděli rady.


Co s sebou
----------

Vezmi si s sebou laptop. Nejspíš nebude potřeba, ale je dobré ho mít.


Jako koučovat
-------------

.. note::

    Většina rad je převzata z `OpenTechSchool Coaching Guide`_.

Usmívej se :)
.............

Když se účastnice zeptá na něco, co už mělo být jasné, znamená to, že
my, koučové, jsme to špatně vysvětlili. Zkus to napravit a vysvětli to znovu.

Když účastnice udělá popáté tu stejnou chybu, zhluboka se nadechni a znovu
vysvětli problém – nejlépe podrobněji než předtím.


Nesahej na klávesnici
.....................

Klávesnice účastnic jsou z lávy.
Jakmile se dotkneš klávesnice, ztrácíš jeden život.

Je jasné, že umíš problém vyřešit rychleji – ale když ho vyřešíš sám,
ztrácí to smysl.
Jakmile se dotkneš klávesnice, účastnice přestane dávat pozor.
Nech ji aby aspoň napsala, co jí nadiktuješ.

Když *opravdu* musíš něco napsat na její klávesnici, napřed se zeptej jestli
je to v pohodě. A nezapomeň vysvětlit co děláš.


Chceš říct něco víc?
....................

Dostaneš-li doplňující otázku, zkontroluj si, jestli máš čas na ni
odpovědět.
Intenzivní kurz některé detaily schválně vynechává, aby se všechno stihlo.

Když má účastnice vyřešenou aktuální úlohu a nic nového se nepřednáší,
klidně vysvětluj, ale kdyby hrozilo že přestanete stíhat, shrň odpověď
do co nejmenšího času.

A neříkej jim o věcech, které nejsou v materiálech, dokud několikrát
za sebou neuvidíš, že by jim ulehčily život.
Příliš detailů, zkratek a zlepšováků může začátečníky zahltit.


Buď dobrý kouč
..............

Základní předpoklad: každá účastnice má nulové znalosti ale nekonečnou inteligenci.

Občas se zeptej, jestli všechno funguje a jestli je všechno jasné.

Když se něco povede, nešetři chválou!

Na chytré otázky je radost odpovídat; dej tuto radost najevo.
Hloupé otázky neexistují.

Když je něco špatně v materiálech, ohlaš chybu. Nebo pošli pull request.
Jestli na to nemáš čas hned, zapiš si to.




.. _OpenTechSchool Coaching Guide: https://opentechschool.github.io/slides/presentations/coaching/
